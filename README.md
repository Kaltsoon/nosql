# NoSQL

Mitä ovat NoSQL-tietokantajärjestelmät ja miten ne eroavat SQL-tietokantajärjestelmistä? Mikä on MongoDB-tietokantajärjestelmä ja miten sitä voi hyödyntää tiedon tallentamiseen ja tietokantaoperaatioihin? Miten MongoDB-tietokantajärjestelmää ja Python-ohjelmointikieltä voidaan hyödyntää sovelluskehityksessä? Tämän opintojakson tarkoitus on vastata muun muassa näihin kysymyksiin.

Opintojakson aikana tutustutaan NoSQL-tietokantajärjestelmien toimintaperiaatteisiin, niiden eroihin SQL-tietokantajärjestelmiin nähden, niihin liittyviin hyötyihin ja haasteisiin sekä käytännön sovelluksiin. Opintojakso käsittelee laajemmin suuren suosion saavuttanutta MongoDB-tietokantajärjestelmää ja sen hyödyntämissä sovelluskehityksessä Python-ohjelmointikielen avulla.

Opintojakson laajuus on 2 opintopisteettä. Sen esitietovaatimuksena ovat opintojaksot Tietokannat ja tiedonhallinta (SOF001AS2A) ja Python-ohjelmointi (SOF004AS2A) tai niitä vastaavat tiedot ja taidot. Suoritusmuodoltaan opintojakso on täysin itsenäistä opiskelua, jota tuetaan materiaalin ja harjoitusten muodossa. Opittuja tietoja ja taitoja sovelletaan käytännössä myös harjoitustyön muodossa.

Opintojakso arvostellaan hyväksy/hylätty-skaalalla. Hyväksyttyyn suoritukseen vaaditaan kaikkien harjoitustehtävien ja laajuudeltaan sopivan harjoitustyön tekemistä. Opintojaksolla voi edetä omaan tahtiin ja suoritusmerkintää voi pyytää kun harjoitustehtävät ja harjoitustyö on tehty.

## 

## Oppimistavoitteet

Opintojakson suoritettuaan opiskelija osaa...

- Selittää NoSQL-tietomallien päätyypit yleisellä tasolla
- Selittää merkittävimmät käsitteelliset erot NoSQL-ratkaisujen ja relaatiotietokantaratkaisujen välillä
- Antaa esimerkkejä NoSQL-ratkaisujen pääsovellusalueista
- Selittää NoSQL-ratkaisujen merkittävimmät vahvuudet ja heikkoudet
- Selittää MongoDB-tietokantajärjestelmän tietomallin periaatteet
- Ottaa MongoDB-tietokantajärjestelmä käyttöön
- Luoda tietokannan MongoDB-tietokantajärjestelmässä
- Suorittaa tietokantahakuja ja päivityksiä MongoDB-tietokantajärjestelmässä
- Käsitellä tietokannan sisältöä Python-ohjelmointikielellä MongoDB-tietokantajärjestelmässä

## Sisältö

Opintojakso etenee seuraavassa järjestyksessä. Edellinen osio tulee suorittaa kokonaisuudessaan ennen siirtymistä seuraavaan.

1. Johdanto NoSQL-tietokantajärjestelmiin
2. Johdanto MongoDB-tietokantajärjestelmään
3. Tietokantaoperaatiot MongoDB-tietokantajärjestelmässä
4. MongoDB-tietokantajärjestelmän käyttö Python-ohjelmointikielellä
